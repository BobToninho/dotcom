Mancanza di casa

Descrizione

Diversi anni fa ho iniziato a scrivere i miei appunti (parola di un livello inferiore di "notes") in inglese in modo da diventare più familiare con la lingua. Penso che ora sia arrivato il momento di fare lo stesso con l'italiano, in quanto lingua con cui sto perdendo familiarità. Parlo di rado italiano!

Per quanto mi riguarda, le due lingue offrono funzioni differenti: l'italiano ha una funzione artistica, di bellezza e imperfezione che tenta inesorabilmente di diventare perfetta; l'inglese offre una mera funzione di utilità, un mezzo e non un fine, un rimpiazzo di una lingua che non conosco e che vorrei saper parlare (come il tedesco o l'ucraino).

Banalmente, i miei pensieri in italiano sono più limpidi ed estesi. Negli anni ho perso la capacità di "pensare" in italiano. Cambiare lingua in cui si pensa risulta utile nell'ottica di imparare la nuova lingua, ma limita la qualità dei pensieri per lungo tempo. (Si noti come utilizzo "pensare" in senso lato. Considero lo scrivere una forma del pensare.) Perché? Vocabolario, espressioni comuni, insicurezza sul significato di parole molto usate, sfumature nell'uso di parole poco conosciute.

In fondo, considero questa una naturale evoluzione del mio percorso da espatriato. Si parte da un rifiuto di molti oggetti, reali o non, che ricordano la casa che hai lasciato (per un temp dall'indeterminato all'infinito). Il tempo passa ed inizia una fase di riconciliazione con alcuni di questi oggetti. Nel mio caso, la Lingua Italiana.

Come in una formula matematica, il numero di oggetti con cui avviene la riconciliazione determina il grado di "mancanza di casa".
