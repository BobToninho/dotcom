Io e l'italiano

Due parole sul mio rapporto con la lingua italiana

Di recente ho ricevuto complimenti su come parlo l'inglese da un madrelingua americano. Mi ha fatto piacere, ma mi ha fatto partire qualche pensiero. Come ci sono arrivato fin qui?

Cinque anni fa ho mi sono dato una missione: imparare l'inglese ad un livello avanzato. Ho iniziato a guardare film in inglese, scrivere, leggere, parlare in inglese in modo da diventare più familiare con la lingua. Penso che ora sia arrivato il momento di fare un passo indietro. Voglio scrivere di nuovo in italiano, in quanto lingua con cui sto perdendo familiarità. Scrivere aiuta a pensare, ed è per questo che voglio cambiare. Voglio pensare MEGLIO. Scrivo raramente in italiano! Non va bene.

Per quanto mi riguarda, le due lingue offrono funzioni differenti: l'italiano ha una funzione artistica, di bellezza, di sicurezza e di imperfezione che tenta inesorabilmente di diventare perfetta; l'inglese invece, avendolo imparato per necessità, offre una funzione di rimpiazzo di una lingua che non conosco e che vorrei saper parlare (come il tedesco o l'ucraino) perché è la lingua madre della persona con cui sto parlando. Per me questa differenza è fondamentale, nonostante l'inglese mi piaccia.

I miei pensieri in italiano sono più limpidi ed estesi. Avendo più vocabolario, posso dire più cose e dirle meglio. Posso esprimermi in maniera precisa. Posso giocare con le parole. Posso usare parole dove non andrebbero usate per creare un gioco di parole. Purtroppo o per fortuna, negli anni ho perso la capacità di pensare in italiano. Cambiare lingua in cui si pensa risulta utile nell'ottica di imparare una nuova lingua, ma limita la qualità dei pensieri. (Utilizzo _pensare_ in senso lato. Considero lo scrivere una forma del pensare.) Perché? Povertà di vocabolario; conoscenza limitata di espressioni comuni e detti; insicurezza sul significato di parole molto usate; sfumature nell'uso di parole poco conosciute. Sono piccole imperfezioni, ma l'imperfezione compone creando una differenza visibile.

Considero questa una naturale evoluzione del mio percorso da espatriato. Si parte da un rifiuto di molti oggetti, reali o non, che ricordano la casa che hai lasciato. Il tempo passa ed inizia una fase di riconciliazione con alcuni di questi oggetti. Nel mio caso, la Lingua Italiana. Quale sarà il prossimo?
